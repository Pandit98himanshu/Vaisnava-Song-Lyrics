(1)
vraje prasiddhaḿ navanīta-cauraḿ
gopāńganānāḿ ca dukūla-cauram
aneka-janmārjita-pāpa-cauraḿ
caurāgragaṇyaḿ puruṣaḿ namāmi
 
(2)
śrī rādhikāyā hṛdayasya cauraḿ
navāmbuda-śyāmala-kānti-cauram
padāśritānāḿ ca samasta-cauraḿ
caurāgragaṇyaḿ puruṣaḿ namāmi
 
(3)
akiñcanī-kṛtya padāśritaḿ yaḥ
karoti bhikṣuḿ pathi geha-hīnam
kenāpy aho bhīṣaṇa-caura īdṛg
dṛṣṭaḥ-śruto vā na jagat-traye ’pi
 
(4)
yadīya nāmāpi haraty aśeṣaḿ
giri-prasārān api pāpa-rāśīn
āścarya-rūpo nanu caura īdṛg
dṛṣṭaḥ śruto vā na mayā kadāpi
 
(5)
dhanaḿ ca mānaḿ ca tathendriyāṇi
prāṇāḿś ca hṛtvā mama sarvam eva
palāyase kutra dhṛto ’dya caura
tvaḿ bhakti-dāmnāsi mayā niruddhaḥ
 
(6)
chinatsi ghoraḿ yama-pāśa-bandhaḿ
bhinatsi bhīmaḿ bhava-pāśa-bandham
chinatsi sarvasya samasta-bandhaḿ
naivātmano bhakta-kṛtaḿ tu bandham
 
(7)
man-mānase tāmasa-rāśi-ghore
kārāgṛhe duḥkha-maye nibaddhaḥ
labhasva he caura! hare! cirāya
sva-caurya-doṣocitam eva daṇḍam
 
(8)
kārāgṛhe vasa sadā hṛdaye madīye
mad-bhakti-pāśa-dṛḍha-bandhana-niścalaḥ san
tvāḿ kṛṣṇa he! pralaya-koṭi-śatāntare ’pi
sarvasva-caura! hṛdayān na hi mocayāmi