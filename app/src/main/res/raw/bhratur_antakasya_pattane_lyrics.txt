(1)
bhrātur antakasya pattane ’bhipatti-hāriṇī
prekṣayāti-pāpino ’pi pāpa-sindhu-tāriṇī
nīra-mādhurībhir apy aśeṣa-citta-bandhinī
māḿ punātu sarvadāravinda-bandhu-nandinī
 
(2)
hāri-vāri-dhārayābhimaṇḍitoru-khāṇḍavā
puṇḍarīka-maṇḍalodyad-aṇḍajāli-tāṇḍavā
snāna-kāma-pāmarogra-pāpa-sampad-andhinī
māḿ punātu sarvadāravinda-bandhu-nandinī
 
(3)
śīkarābhimṛṣṭa-jantu-durvipāka-mardinī
nanda-nandanāntarańga-bhakti-pūra-vardhinī
tīra-sańgamābhilāṣi-mańgalānubandhinī
māḿ punātu sarvadāravinda-bandhu-nandinī
 
(4)
dvīpa-cakravāla-juṣṭa-sapta-sindhu-bhedinī
śrī-mukunda-nirmitoru-divya-keli-vedinī
kānti-kandalībhir indranīla-vṛnda-nindinī
māḿ punātu sarvadāravinda-bandhu-nandinī
 
(5)
māthureṇa maṇḍalena cāruṇābhimaṇḍitā
prema-naddha-vaiṣṇavādhva-vardhanāya paṇḍitā
ūrmi-dor-vilāsa-padmanābha-pāda-vandinī
māḿ punātu sarvadāravinda-bandhu-nandinī
 
(6)
ramya-tīra-rambhamāṇa-go-kadamba-bhūṣitā
divya-gandha-bhāk-kadamba-puṣpa-rāji-rūṣitā
nanda-sūnu-bhakta-sańgha-sańgamābhinandinī
māḿ punātu sarvadāravinda-bandhu-nandinī
 
(7)
phulla-pakṣa-mallikākṣa-haḿsa-lakṣa-kūjitā
bhakti-viddha-deva-siddha-kinnarāli-pūjitā
tīra-gandhavāha-gandha-janma-bandha-randhinī
māḿ punātu sarvadāravinda-bandhu-nandinī
 
(8)
cid-vilāsa-vāri-pūra-bhūr-bhuvaḥ-svar-āpinī
kīrtitāpi durmadoru-pāpa-marma-tāpinī
ballavendra-nandanāńgarāga-bhańga-gandhinī
māḿ punātu sarvadāravinda-bandhu-nandinī
 
(9)
tuṣṭa-buddhir aṣṭakena nirmalormi-ceṣṭitāḿ
tvām anena bhānu-putri! sarva-deva-veṣṭitām
yaḥ stavīti vardhayasva sarva-pāpa-mocane
bhakti-pūram asya devi! puṇḍarīka-locane