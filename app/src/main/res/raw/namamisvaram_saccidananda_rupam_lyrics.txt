(1)
namāmīśvaraṁ sac-cid-ānanda-rūpaṁ 
lasat-kuṇḍalaṁ gokule bhrājamanam 
yaśodā-bhiyolūkhalād dhāvamānaṁ 
parāmṛṣṭam atyantato drutya gopyā

(2)
rudantaṁ muhur netra-yugmaṁ mṛjantam 
karāmbhoja-yugmena sātaṅka-netram 
muhuḥ śvāsa-kampa-trirekhāṅka-kaṇṭha- 
sthita-graivaṁ dāmodaraṁ bhakti-baddham

(3)
itīdṛk sva-līlābhir ānanda-kuṇḍe 
sva-ghoṣaṁ nimajjantam ākhyāpayantam 
tadīyeṣita-jñeṣu bhaktair jitatvaṁ 
punaḥ prematas taṁ śatāvṛtti vande

(4)
varaṁ deva mokṣaṁ na mokṣāvadhiṁ vā 
na canyaṁ vṛṇe ‘haṁ vareṣād apīha 
idaṁ te vapur nātha gopāla-bālaṁ 
sadā me manasy āvirāstāṁ kim anyaiḥ

(5)
idaṁ te mukhāmbhojam atyanta-nīlair 
vṛtaṁ kuntalaiḥ snigdha-raktaiś ca gopyā 
muhuś cumbitaṁ bimba-raktādharaṁ me 
manasy āvirāstām alaṁ lakṣa-lābhaiḥ

(6)
namo deva dāmodarānanta viṣṇo 
prasīda prabho duḥkha-jālābdhi-magnam 
kṛpā-dṛṣṭi-vṛṣṭyāti-dīnaṁ batānu 
gṛhāṇeṣa mām ajñam edhy akṣi-dṛśyaḥ

(7)
kuverātmajau baddha-mūrtyaiva yadvat 
tvayā mocitau bhakti-bhājau kṛtau ca 
tathā prema-bhaktiṁ svakāṁ me prayaccha 
na mokṣe graho me ‘sti dāmodareha

(8)
namas te ‘stu dāmne sphurad-dīpti-dhāmne 
tvadīyodarāyātha viśvasya dhāmne 
namo rādhikāyai tvadīya-priyāyai 
namo ‘nanta-līlāya devāya tubhyam