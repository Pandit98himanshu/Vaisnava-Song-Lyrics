(1)
īśvaraḥ paramaḥ kṛṣṇaḥ
sac-cid-ānanda-vigrahaḥ
anādir ādir govindaḥ
sarva-kāraṇa-kāraṇam

(2)
trayyā prabuddho 'tha vidhir
vījñāta-tattva-sāgaraḥ
tuṣṭāva veda-sāreṇa
stotreṇānena keśavam

(3)
cintāmaṇi-prakara-sadmasu kalpa-vṛkṣa-
lakṣāvṛteṣu surabhir abhipālayantam
lakṣmī-sahasra-śata-sambhrama-sevyamānaḿ
govindam ādi-puruṣaḿ tam ahaḿ bhajāmi

(4)
veṇuḿ kvaṇantam aravinda-dalāyatākṣam-
barhāvataḿsam asitāmbuda-sundarāńgam
kandarpa-koṭi-kamanīya-viśeṣa-śobhaḿ
govindam ādi-puruṣaḿ tam ahaḿ bhajāmi

(5)
ālola-candraka-lasad-vanamālya-vaḿśī-
ratnāńgadaḿ praṇaya-keli-kalā-vilāsam
śyāmaḿ tri-bhańga-lalitaḿ niyata-prakāśaḿ
govindam ādi-puruṣaḿ tam ahaḿ bhajāmi

(6)
ańgāni yasya sakalendriya-vṛtti-manti
paśyanti pānti kalayanti ciraḿ jaganti
ānanda-cinmaya-sad-ujjvala-vigrahasya
govindam ādi-puruṣaḿ tam ahaḿ bhajāmi

(7)
advaitam acyutam anādim ananta-rūpam
ādyaḿ purāṇa-puruṣaḿ nava-yauvanaḿ ca
vedeṣu durlabham adurlabham ātma-bhaktau
govindam ādi-puruṣaḿ tam ahaḿ bhajāmi

(8)
panthās tu koṭi-śata-vatsara-sampragamyo
vāyor athāpi manaso muni-puńgavānām
so 'py asti yat-prapada-sīmny avicintya-tattve
govindam ādi-puruṣaḿ tam ahaḿ bhajāmi

(9)
eko 'py asau racayituḿ jagad-aṇḍa-koṭiḿ
yac-chaktir asti jagad-aṇḍa-cayā yad-antaḥ
aṇḍāntara-stha-paramāṇu-cayāntara-stham-
govindam ādi-puruṣaḿ tam ahaḿ bhajāmi

(10)
yad-bhāva-bhāvita-dhiyo manujās tathaiva
samprāpya rūpa-mahimāsana-yāna-bhūṣāḥ
sūktair yam eva nigama-prathitaiḥ stuvanti
govindam ādi-puruṣaḿ tam ahaḿ bhajāmi

(11)
ānanda-cinmaya-rasa-pratibhāvitābhis
tābhir ya eva nija-rūpatayā kalābhiḥ
goloka eva nivasaty akhilātma-bhūto
govindam ādi-puruṣaḿ tam ahaḿ bhajāmi

(12)
premāñjana-cchurita-bhakti-vilocanena
santaḥ sadaiva hṛdayeṣu vilokayanti
yaḿ śyāmasundaram acintya-guṇa-svarūpaḿ
govindam ādi-puruṣaḿ tam ahaḿ bhajāmi

(13)
rāmādi-mūrtiṣu kalā-niyamena tiṣṭhan
nānāvatāram akarod bhuvaneṣu kintu
kṛṣṇaḥ svayaḿ samabhavat paramaḥ pumān yo
govindam ādi-puruṣaḿ tam ahaḿ bhajāmi

(14)
yasya prabhā prabhavato jagad-aṇḍa-koṭi-
koṭiṣv aśeṣa-vasudhādi vibhūti-bhinnam
tad brahma niṣkalam anantam aśeṣa-bhūtaḿ
govindam ādi-puruṣaḿ tam ahaḿ bhajāmi

(15)
māyā hi yasya jagad-aṇḍa-śatāni sūte
traiguṇya-tad-viṣaya-veda-vitāyamānā
sattvāvalambi-para-sattvaḿ viśuddha-sattvam-
govindam ādi-puruṣaḿ tam ahaḿ bhajāmi

(16)
ānanda-cinmaya-rasātmatayā manaḥsu
yaḥ prāṇināḿ pratiphalan smaratām upetya
līlāyitena bhuvanāni jayaty ajasram-
govindam ādi-puruṣaḿ tam ahaḿ bhajāmi

(17)
goloka-nāmni nija-dhāmni tale ca tasya
devi maheśa-hari-dhāmasu teṣu teṣu
te te prabhāva-nicayā vihitāś ca yena
govindam ādi-puruṣaḿ tam ahaḿ bhajāmi

(18)
sṛṣṭi-sthiti-pralaya-sādhana-śaktir ekā
chāyeva yasya bhuvanāni bibharti durgā
icchānurūpam api yasya ca ceṣṭate sā
govindam ādi-puruṣaḿ tam ahaḿ bhajāmi
 
(19)
kṣīraḿ yathā dadhi vikāra-viśeṣa-yogāt
sañjāyate na hi tataḥ pṛthag asti hetoḥ
yaḥ śambhutām api tathā samupaiti kāryād
govindam ādi-puruṣaḿ tam ahaḿ bhajāmi

(20)
dīpārcir eva hi daśāntaram abhyupetya
dīpāyate vivṛta-hetu-samāna-dharmā
yas tādṛg eva hi ca viṣṇutayā vibhāti
govindam ādi-puruṣaḿ tam ahaḿ bhajāmi

(21)
yaḥ kāraṇārṇava-jale bhajati sma yoga-
nidrām ananta-jagad-aṇḍa-sa-roma-kūpaḥ
ādhāra-śaktim avalambya parāḿ sva-mūrtiḿ
govindam ādi-puruṣaḿ tam ahaḿ bhajāmi

(22)
yasyaika-niśvasita-kālam athāvalambya
jīvanti loma-vilajā jagad-aṇḍa-nāthāḥ
viṣṇur mahān sa iha yasya kalā-viśeṣo
govindam ādi-puruṣaḿ tam ahaḿ bhajāmi

(23)
bhāsvān yathāśma-śakaleṣu nijeṣu tejaḥ
svīyam kiyat prakaṭayaty api tadvad atra
brahmā ya eṣa jagad-aṇḍa-vidhāna-kartā
govindam ādi-puruṣaḿ tam ahaḿ bhajāmi

(24)
yat-pāda-pallava-yugaḿ vinidhāya kumbha-
dvandve praṇāma-samaye sa gaṇādhirājaḥ
vighnān vihantum alam asya jagat-trayasya
govindam ādi-puruṣaḿ tam ahaḿ bhajāmi

(25)
agnir mahi gaganam ambu marud diśaś ca
kālas tathātma-manasīti jagat-trayāṇi
yasmād bhavanti vibhavanti viśanti yaḿ ca
govindam ādi-puruṣaḿ tam ahaḿ bhajāmi

(26)
yac-cakṣur eṣa savitā sakala-grahāṇāḿ
rājā samasta-sura-mūrtir aśeṣa-tejāḥ
yasyājñayā bhramati sambhṛta-kāla-cakro
govindam ādi-puruṣaḿ tam ahaḿ bhajāmi

(27)
dharmo 'tha pāpa-nicayaḥ śrutayas tapāḿsi
brahmādi-kīṭa-patagāvadhayaś ca jīvāḥ
yad-datta-mātra-vibhava-prakaṭa-prabhāvā
govindam ādi-puruṣaḿ tam ahaḿ bhajāmi

(28)
yas tv indragopam athavendram aho sva-karma-
bandhānurūpa-phala-bhājanam ātanoti
karmāṇi nirdahati kintu ca bhakti-bhājāḿ
govindam ādi-puruṣaḿ tam ahaḿ bhajāmi

(29)
yaḿ krodha-kāma-sahaja-praṇayādi-bhīti-
vātsalya-moha-guru-gaurava-sevya-bhāvaiḥ
sañcintya tasya sadṛśīḿ tanum āpur ete
govindam ādi-puruṣaḿ tam ahaḿ bhajāmi

(30)
śriyaḥ kāntāḥ kāntaḥ parama-puruṣaḥ kalpa-taravo
drumā bhūmiś cintāmaṇi-gaṇa-mayi toyam amṛtam
kathā gānaḿ nāṭyaḿ gamanam api vaḿśī priya-sakhi
cid-ānandaḿ jyotiḥ param api tad āsvādyam api ca

sa yatra kṣīrābdhiḥ sravati surabhībhyaś ca su-mahān
nimeṣārdhākhyo vā vrajati na hi yatrāpi samayaḥ
bhaje śvetadvīpaḿ tam aham iha golokam iti yaḿ
vidantas te santaḥ kṣiti-virala-cārāḥ katipaye

(31)
athovāca mahā-viṣṇur
bhagavantaḿ prajāpatim
brahman mahattva-vijñāne
prajā-sarge ca cen matiḥ
pañca-ślokīm imāḿ vidyāḿ
vatsa dattāḿ nibodha me

(32)
prabuddhe jñāna-bhaktibhyām
ātmany ānanda-cin-mayī
udety anuttamā bhaktir
bhagavat-prema-lakṣaṇā

(33)
pramāṇais tat-sad-ācārais
tad-abhyāsair nirantaram
bodhayan ātmanātmānaḿ
bhaktim apy uttamāḿ labhet

(34)
yasyāḥ śreyas-karaḿ nāsti
yayā nirvṛtim āpnuyāt
yā sādhayati mām eva
bhaktiḿ tām eva sādhayet

(35)
dharmān anyān parityajya
mām ekaḿ bhaja viśvasan
yādṛśī yādṛśī śraddhā
siddhir bhavati tādṛśī

kurvan nirantaraḿ karma
loko 'yam anuvartate
tenaiva karmaṇā dhyāyan
māḿ parāḿ bhaktim icchati

(36)
ahaḿ hi viśvasya carācarasya
bījaḿ pradhānaḿ prakṛtiḥ pumāḿś ca
mayāhitaḿ teja idaḿ bibharṣi
vidhe vidhehi tvam atho jaganti